Wikipedia fu lanciata da Jimmy Wales e Larry Sanger il 15 gennaio 2001, inizialmente nell'edizione in lingua inglese, cui si aggiunsero ben presto edizioni in numerose altre lingue. Sanger ne suggerì il nome,[1] una parola macedonia che mette assieme wiki ed enciclopedia. Etimologicamente, Wikipedia significa "cultura veloce", dal termine hawaiano wiki (veloce), con l'aggiunta del suffisso -pedia (dal greco antico -παιδεία, "formazione"). Wikipedia, con più di 35 milioni di voci in oltre 280 lingue,[2] è l'enciclopedia più grande mai scritta;[3] è tra i dieci siti web più visitati al mondo[4] e costituisce la maggiore e più consultata opera di riferimento generalista di Internet.[5][6][7]