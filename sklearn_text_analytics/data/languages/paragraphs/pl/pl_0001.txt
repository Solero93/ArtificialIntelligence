Wikipedia powstała 15 stycznia 2001 roku jako projekt pomocniczy pisanej przez ekspertów i nieistniejącej już Nupedii. Obecnie zarządzana jest przez organizację non-profit Wikimedia Foundation. Wikipedia ma ponad 27 milionów artykułów we wszystkich wersjach językowych, w tym ponad 4,3 mln artykułów w wersji angielskiej oraz ponad milion artykułów w wersji polskojęzycznej (wrzesień 2013)[3]. Istnieje ponad 200 wersji językowych Wikipedii, z czego 54 ma ponad 50 tys. artykułów[4]. Wikipedie polsko- i niemieckojęzyczna zostały również wydane na płycie DVD. Od początku istnienia Wikipedia zdobywa coraz większą popularność[5], a Wikimedia Foundation nią zarządzająca uruchomiła też różne projekty siostrzane. Wikipedia jest jedną z najczęściej odwiedzanych stron internetowych[6][7], a wiele stron uruchomiło jej mirrory lub forki.